Atsisėdęs prie staliuko pagalvojau, kad tą barmenę matau pirmą kartą. Jau antrą kartą pagalvojau tą patį, kad matau ją pirmą kartą. Lyg neturėčiau daugiau apie ką galvoti. Šioje kavinėje nebuvo televizoriaus. Čia apskritai nieko nebuvo, nes barmenė vėl kažkur dingo. Atrodo, kad iš nebūties ją ištraukia mano žodžiai ir skambutis. Kai pradedu kalbėti, ji tuojau pat atsiranda ir stengiasi atspėti visus mano pageidavimus. Kažkuo panaši į televizijos reklamą.
Visą laiką kažko ieškau kišenėse. Tai žodžio, tai pinigų, tai tokių rutuliukų, susuktų iš antklodės. Va, paimi ir nupeši truputį nuo antklodės ir tada susuki rutuliuką. Tai va, tų rutuliukų dažniausiai ieškau kišenėse. Bet kartais kišenės būna kiauros, nes siųtis nei mėgstu, nei moku, sukrenta man tie rutuliukai į klešnę ir ką čia jau krapštysi - nesunku gi naują pasidaryt. Pasidarai ir sukinėji tarp pirštų, sukinėji, sukinėji, rutulioji, trini... Na ir kas iš to? Na ir nieko, viskas gerai.
Kai prie stotelės artėja mano autobusas, aš pritūpiu. Taip, pusiau sulenktom kojom, įšoku į vidų ir tik čiūžt - prie laisvos sėdynės. Kol visi tie pavargėliai, apsikrovę ryšuliais, vaikais, lazdomis ir metais, kažko krapštosi piniginėse ir kišenėse, kažko dairosi aplink prašančiom akim, aš jau šast - ir sėdžiu, jau stebiu pro langą miesto panoramą.
Katinas lankėsi valkatos pastogėje todėl, kad tas kartais atsinešdavo dešros ir nugvelbtų lašinių. Pirmą kartą jam pasisekė sušveisti visą šviežios dešros galą, kai valkata buvo išėjęs buteliuko. Kitą dieną katinas vėl atėjo į pastogę. Valkatos nebuvo, o dešra kabėjo ant virvutės. Katinas ilgai žiūrėjo į kabančią dešrą, bet taip ir nesugalvojo, kaip ją pasiekti.
Bendra taisyklė: įeiti visada reikia atsargiai. Ypač ten, kur įeinama pirmą kartą arba kur įeiti velniškai nesinori. Dažniausiai įeinama pro duris. Įėjimas pro langą - specifinis įėjimo atvejis, beveik visada susijęs su baudžiamuoju kodeksu, todėl tą atvejį palikime specialistams. Durys - prie rėmo pritvirtinta plokštė, vadinama varčia, nes vartaliojasi, sukinėjasi pusračiu. Prie plokštės pritvirtinta rankena, kad nereikėtų atidarinėti kojomis, nes tai nemandagu. Etikos vadovėliuose užrašytas toks standartinis įėjimo atvejis: prieinama prie durų, mandagiai pabeldžiama - bar bar bar, išgirdus arba neišgirdus kvietimo užeiti, spaudžiama rankena, atidaromos durys ir...
Žuvelės nesidomi dėstytojais. Dabarties visuomenėje humanitarai ar socialinių mokslų atstovai yra pasidarę tuo, ką pavadintume paraštės parašte. Kone kiekviename politiko pasisakyme išgirsti: "Reikia išklausyti verslininkų." Deja, neteko patirti, kad koks nors politikas būtų išsitaręs: "Reikia išklausyti humanitarų ar socialinių mokslų atstovų (ar apskritai dėstytojų)". Visuomenėje, veikiamoje išsiskyrusių patirčių, išsiskaidžiusių žinojimų, kuriuos jau mažai kas gali suvienyti, humanitarų ir socialinių mokslų žinojimo pobūdis, atrodo, esąs neaktualus, neturįs vienijančios galios.
Kultūrotyroje humanistas turi nuolat modeliuoti individą, įkūnijantį žmogaus prigimties tęstinumą ir bendrumą bet kokiu laiku ir vietoje. Tokia idealizuota "žmogiška būtybė" nesugeba perimti savin daugybės skirtingų individų patirties, todėl ją atmeta ir išbrokuoja. Išbrokuojami ir tekstai, kuriais ta patirtis perduodama. Įrodinėjant universalų žmogiškąjį bendrumą, teigiant, kad žmogiškoji patirtis yra bendra visiems.
Įvairialypių tekstų, susijusių su kasdiene patirtimi (masinės komunikacijos priemonės, populiarioji kultūra ar reklama), studijos leidžia permąstyti viešųjų sričių buvimą kultūroje ir ieškoti strategijų platesnei viešai diskusijai. Sykiu konstruojamos ir įveiksminamos erdvės, kuriose mūsų troškimai, atmintis, žinojimas ir kūnas gali pakeisti kritinių galimybių diskursus, savo ruožtu skatinančius skirtingų kalbėjimo, kritinio angažavimosi ir veikimo būdų atsiradimą.
Mokslas, esąs socialine institucija, būtinai dalyvauja (ir negali nedalyvauti) kultūriškai specifiniuose vertinimo ir ištekliu paskirstymo procesuose. Pastarojo požiūrio šalininkai mėgina suvokti, kaip žinojimą ir pažinimą skatinančios, ji kuriančios institucijos - universitetai, akademijos, institutai ar atskiri asmenys, kurie mano esą aukštesnių institucijų (pvz., tautos ar visuomenės balso) įpareigoti kalbėti - skatina vienos ir vengia kitos žinojimo rūšies "gamybą" bei sklaidą.
Dabar Rytė įprato ilgai sėdėti prie lango ir žiūrėti į žiemą. Žiūrėdavo ilgai, kol viskas imdavo lietis ir tada išvysdavo tas žalias spindinčias akis. Atsitokėdavo, kai svajos supurtydavo jos kūną. Kambaryje jaukiai traškėdavo ugnis, o jei būdavo vakaras, ant sienų plakdavosi liepsnų liežuviai. Senas melodijas melavo radijas, o kitam kambary tėvai žiūrėdavo televizorių. Iš savo sujauktų vizijų ji patekdavo į ramią ir nesikeičiančią buitį.
Palikus tą nejaukią ir keistą vietą, švilpiant pro rudeniui besirengiančius laukus, smegenis tarsi kirminas graužė mintis apie nesusikertančius kelius. Gyvenimas, jei taip galima pasakyti, tarytum tyčia patvirtino klasiko mintį, nes kas keli šimtai metrų mūsų kelią kirto kiti keliai, dažniausiai negrįsti, todėl išvažiuojantys iš jų palikdavo ant plento nešvarumų šliūžes.
Atsimenu liesąją kaimo siuvėją ir geros kokybės gražaus sodraus rudumo medžiagą. Kažkas ją surado, įkišo man į rankas. Vežiau ją dviračiu į ežero gale baltais pastatais šviečiančią sodybą. Siuvėja daug neklausinėjo. Pasiuvo greitai ir gerai. Ji visada siuvo greitai ir gerai. Net ir gyviesiems. Man buvo pasiuvus žydrus marškinukus su kišenėlėmis ant krūtų ir trumpą, tais laikais labai madingo kirpimo sijoną. Šitaip išsipusčiusi eidavau į mokyklos šokius. Buvau netgi sau šiek tiek gražesnė nei paprastai.
O vis dėlto sovietinė imperija žlugo. Turint mintyse jos valdytas teritorijas ir didžiulį apsiginklavimą, palyginti gana nedaug pašaudė. Nors režimas militarizavo beveik viską: kultūrą, meną, mokyklą, žlugdė savo ūkį, nesiskaitė su žmonių poreikiais, buvo išsekintas savas "užnugaris". Iš tikrųjų pastaruoju metu beveik neveikė jokia jų patriotinė bei ideologinė retorika, režimo veiksmai, jo nukriošę veikėjai tapo anekdotų personažais. Imperija pralaimėjo besiginkluodama, netrukus nemažai ginkluotės teko atiduoti į metalo laužą.
Prisiminkime, kaip negerai buvo kalbama apie automobilį: tai yra paskutinė žmogaus meilė, ir apie kokį kitą, paprastesnį pomėgį ar abstrakčią sielą kalbėti jau nebereikia. O juk ne taip atsitiko, užkariavo pasaulį nauja meilė - kompiuteris. O kas bus toliau, galima sužinoti iš labai kraupių distopinių romanų, dabar jų daug atsirado. Ir ne visi herojai tokie jau unifikuoti, galima tose utopijose surasti ir nuotykių, ir bandymų sugrįžti į laimingą žmonijos vaikystę.
Kiekvienas šienautojas žino, kad dalgiakotis turi gerai priglusti tau prie delno, tik tada bus lengvas ir spartus darbas. Visi mojuoja tik savo dalgiais, ir niekas čia neprimena oficialaus, reklaminio parado. O tie, kurie patenka į pirmūnų gretas, gali nemeluodami pasigirti, kad drąsiai susirungtų ir su benzininiu trimeriu ar kitokia burzgiančia ir dūmijančia žoliapjove. Gal įdomiausia, kad čempionate dalyvauja ir moterys. O 2022-aisiais aukščiausią apdovanojimą pelnė šienpjovė iš Ukrainos. Ir visi ją sveikino labai draugiškai, niekas net neįtarė, kad vertinimo komisija galėtų būti neobjektyvi.
Pinigai. Kas yra pinigai? Pinigai yra tai, ką su jais darai. Vieni juos taupo, kiti juos leidžia. Yra tokių, kurie pinigus investuoja. Yra tokių, kurie pinigus laiko banke. Kartą skaičiau apie vieną tokį vietinį, kuris juos valgė. Prieš keletą metų jis mirė, o savo kūną paaukojo medicinai, ir jie pastatė naują ligoninę.
O troleibusas lekia tolyn, kibirkščiuodamas ir gąsdindamas pavienius bėgikus. Įdomu, kurgi jie bėga šiais metais? Ir nuo ko? Balta mišrainė ir silkė neišvengiamai pasivys kitame rate, kai švęsim Velykas. Tad kokia prasmė? Svarstau, dėstau kuo paviršutiniškesnes mintis, slysta jos apledijusiais langų pakraščiais, kol, atsitrenkusios į priekyje esančią stotelę, grįžta ir įkyriai reikalauja dėmesio, nors aš visas pastangas sukaupęs lipu lauk iš šventinio transporto, tikėdamasis nesuklupti priešais didįjį poliklinikos pastatą.
Kelerius metus valgiau šaltus dienos pietus ir stengiausi mandagiai linksėti biuro virtuvėlėje, kai kolegė kasdien po nosimi kišo savo į raziną panašaus naujagimio nuotraukas. Norėjau pramušti akvariumo stiklą, nepagalvodama, kad galima nusileisti po plastmasiniu koralu ir ten ramiai gyventi su jūržolėmis ir spalvotais akmenukais. Kad jie daug ypatingesni už didžiules žuvis.
Kažkas antrame aukšte kepa žuvį. Kažkas pribėrė žvirbliams grūdų - tai jų dienos pietūs. Mama paskambina ir pasakoja, kad pati pasisiuvo suknelę ir ketina užsirašyti į japonų kalbos kursus - šiaip sau. Dienos eina viena po kitos kartu su mumis - tais, kurie pasitraukė iš lenktynių arba jose niekada ir nedalyvavo. Ir mes ramiai sukamės šiose dienose su savais reikaliukais nelyg žuvys - neproduktyvios, nelabai kuo ypatingos, bet žuviškai laimingos.
Kad ir kaip būtų, man atrodo svarbu, kad nejauka suprantama ir kaip tiesiog išgyvenamas dalykas, ir kaip nuo betarpiškos sąveikos su pasauliu atitraukta estetinė patirtis, ir netgi kaip konceptualinio pobūdžio kognicijos įvykis. Mano supratimu, tai rodo, kad sąvoka tiršta ir įsipynusi įvairiuose kontekstuose, o tai galėtų likti nuošalyje traktuojant nejauką kaip grynai froidinę sąvoką. Taip pat svarbu, kad pats Freudas formulavo nejaukos sąvoką atskaitos tašku imdamas literatūrinę patirtį, visų pirma Ernsto Theodoro Amadeaus Hoffmanno kūrybą.
Bet toje šviesoje palengva ima ryškėti tai, kas čia, mūsų gyvenime, yra tikra, kas nesudega ir nenyksta su laiko permainomis. Tarsi alcheminiame karščio žaizdre veriasi daiktų esmė. Tuo ypatingu vasaros metu, kitokioje šviesoje, imu aiškiai matyti ne tik daiktus, bet ir žodžius, pririštus prie tų daiktų. Į tikrovę parveda vis tas pats baltas smėlio takelis, joje žydi tos pačios gėlės, jame stūkso amžinieji medžiai, kaitroje plyti platūs padūmavę laukai, virš jų kybo balti amžinieji debesys ir dar aukščiau - begalinis dangus.
Todėl kalbėjimas apie tai, kad mums reikia atsisakyti savo autorių, keisti literatūrinį kanoną, išsižadėti savo tradicinės kultūros, yra ne kas kita kaip tik naujųjų laikų skatinamas malonumų ieškojimas, nes malonumo kodas yra permainų geismas. Šis geismas kyla iš nuobodulio, iš persisotinimo. Ir jis yra neužgesinamas, nepasotinamas. Tai kaip viską ryjanti ugnis.
Niekad taip nesidžiaugi saule kaip po žiemos. Kai pavasaris yra gatvė, vos gavęs progą, dairaisi į jos pastatus, langus - linksmi jie, saulėti, žaižaruojantys. Kiekvienas stiklas turi savo atspindį, savo paveikslą - tai dangaus lopas, tai kaimyninio namo siena, šakos fragmentas, balandžio sparno plastelėjimas - viskas dėliojasi į kažkokią vis dar sunkiai suvokiamą visumą, kurios nesugebi aprėpti, tik nujausti gali, tarsi nuotaiką, tarsi pažadą - už visų tų langų slypi kažkas ir iš tavojo gyvenimo.
Tačiau sakyčiau, kad šiandien religiją galima laikyti pasenusia praktika. Ji nebeveikia kaip socialinė institucija, o kartu yra pasenusi kaip dvasinė. Vis dėlto religijoje užkoduoti tam tikri įrankiai, siūlantys santykį su mus supančia realybe. Mano pjesėje daugiausia naudojamas šaivizmas ir iš jo ateinančios sąvokos, nes manau, kad šaivizmas tiksliausiai apibūdina tai, kaip šiandien veikia visata.
Visuomenė vystosi tam tikrais etapais. Kiekviena sąmonė ir gyvybės rūšis tam tikram laikui užsibūna kiekviename šių etapų. Pavyzdžiui, vaikas - kai jis yra mažas, jis kurį laiką egzistuoja instinktų lygmenyje - maitinasi iš motinos krūties, eina į tualetą. Būdamas tame vystymosi etape jis negali suvokti kažko sudėtingesnio ir abstraktesnio. Vėliau jis ima suvokti save, savąjį "aš", vėliau ima pažinti jį supančią visuomenę, vėliau - mokslą, dar vėliau - kad yra planetos dalis.
Už "Sugrįžimą" noriu padėkoti dramaturgui Edgarui Gerasimovičiui, jis pasiūlė šį tekstą. Pamenu, kalbėjome apie temas, kurios tuo metu tvyrojo ore, daug kalbėjome apie mirtį - karas Ukrainoje ir prasidėjęs karas Gazoje provokavo kažkokius neartikuliuojamus, siaubingus jausmus ir mintis. Kalbėjome, kad, deja, visa tai greitu metu nesibaigs. Svarstėme, kad reikia ieškoti kažkokio kitoniško būdo pažiūrėti į mirtį, taigi šių pokalbių fone, visai tarp kitko, Edgaras ir pasiūlė "paskaityk šitą". Kaip tik buvome kūrybinėje išvykoje, ieškojome medžiagos spektakliui - perskaitęs "Sugrįžimą" supratau, kad bingo - kaip pirštu į akį.
Iš vasaros turiu daugiausia prisiminimų, ypač iš vaikystės. Ežeras, vanduo, maudynės - turbūt ne vienas tai prisimenu, tai peržengia individualumo ribas. Tai kolektyviniai prisiminimai, kurie nematomomis gijomis jungia mus visus. Tai toks laikas, kuris, atrodo, visada bus svarbus, momentai, kurie per kartas įauga į tave.  Šių prisiminimų inspiruoti mes kuriame santykius su kitais žmonėmis, jaučiame meilę kitiems.
Man svarbu, kad kažkas po filmo liktų tavo galvoje. Tuomet laikas, praleistas kine, nebus tik momentinis. Gal taip atsiras ryšiai tarp tavo prisiminimų.Filmo tempas banguoja: vietomis veiksmas greitai pasikeičia, vietomis - pasilieki ilgiau. Kaip ir prisiminimai. Jaučiamės strigę santykiuose, darbuose, neretai baimės ir nerimo cikluose, kurių negalime perlaužti, o prisiminimai, kurie lieka, gali tau padėti iš to užburto rato ištrūkti.
Lietuvos sezonas Prancūzijoje - tai unikali galimybė susipažinti su turtinga menine tradicija, kurios šaknys glūdi neseniai vykusiuose istoriniuose perversmuose. Programoje dominuoja jaunosios kartos menininkai, kurių didžioji dalis - moterys. Mus patraukė šių kūrėjų nagrinėjamos rimtos temos, atskleidžiančios laisvos ir į ateitį orientuotos vaizduotės turtingumą. Teatras, šiuolaikinė opera, šokis, koncertai, skaitymai, spektakliai jauniesiems žiūrovams, gatvės hepeningai, gastronomija...
Su kolegomis literatūros ir tautosakos institute susiorganizavome ukrainiečių kalbos kursus. Paradoksalu, bet prireikė karo, kad atsigręžtume į tai, kas šalia mūsų. Pradėjom kelti klausimus, apie kuriuos anksčiau nesusimąstydavom. Tarkim, kodėl mokslininkai tyrinėja lietuvių ir lenkų ar lietuvių ir latvių ryšius, bet ne lietuvių ir ukrainiečių ryšius. Net patys ukrainiečiai garsiau ir garsiau ėmė kalbėti apie savo kultūrinius skaudulius ir stereotipus, pradėjo dėlioti taškus, tarkim, ką iš Ukrainos pavogė rusai ar ką pavogė pasaulis, turiu galvoje kultūrinius dalykus. Jiems tai skausminga, nelengva, bet būtina.
Kai skaitai "Duonos paliaubas", atrodo, kad viduj kažką užspaudžia ir nepaleidžia. Vadinasi, autorius pagauna ir įvardija kažką tikrai svarbaus - meistriškai suspaudo tuos literatūrinius mygtukus. Žadanas dar ir muzikantas, tad jis puikiai išmano amatą. Muzikoj tu negali parašyti netyčia, vieną kitą kūrinį gal ir gali, bet iš esmės turi išmanyti amatą, kaip muzika veikia. Manau, panašiai ir su literatūra - Žadanas žino, kaip kas veikia. Jis yra ir amatininkas, ir poetas.
Kiekvienas knygos rašymas, jei leidi sau rašyt tiek, kiek reikia, - tai galynėjimasis su savo lūkesčiais, įsivaizdavimais ir pačiu savimi. Visi rašytojai desperatiškai nori atrodyti geresni, nei yra, todėl ir kankinasi. Galiausiai nugali tuštybė, ir sakai: "ai, bus gerai ir taip", arba nugali savigraužos monstras - esi nelaimingas ir neleidi knygų. Tai kol kas rašau naują knygą - esu išsikėlęs sau kartelę ir su ja galynėjuosi.
Kultūrinis dėmuo - tai giesmininko praktinis lavinimasis, meistrystės siekimas. Savaitės metu vyksta teorinės paskaitos ir praktiniai giedojimo užsiėmimai, repeticijos, siekiama supažindinti su muzikine medžiaga ir interpretavimu, ugdyti balso valdymo techniką, pažinti grigališkojo choralo notacijas, susipažinti su jo istorija, gauti liturgijos žinių, sužinoti daugiau apie įvairias katalikų apeigas. Per savaitę reikia nepaprastai daug išmokti. Vienas turi tapti solistu, kitas - giedoti grupėje ar didžiuliame chore. Aš visada sakau dalyviams: jūs ne tik dalyvaujate pačiame didžiausiame pasaulio grigališkajame chore, bet turbūt ir pačiame geriausiame.
Kokia nauda iš sakymo, kad mums reikia federalinės pasaulinės oro erdvės kontrolės? Esminis klausimas, kaip mes šito pasieksime. Kokia nauda iš aiškinimo, kad Pasaulinė valstybė pageidautina? Svarbu tai, kad nė vienai iš penkių didžiųjų karinių galybių net nekiltų mintis paklusti tokiam dalykui. Visi sveikos nuovokos žmonės jau ne vieną dešimtmetį iš esmės pritaria tam, ką sako Wellsas; tiktai sveikos nuovokos žmonės neturi galios ir pernelyg dažnai nėra nusiteikę aukotis. Hitleris yra pavojingas pamišėlis, bet jis turi milijoninę armiją, tūkstančius lėktuvų ir dešimtis tūkstančių tankų.
Peržvelgęs per pastaruosius keturiasdešimt metų Wellso parašytas knygas, kone kiekvienoje aptiksi nuolat atsikartojančią mintį: tariamą priešpriešą tarp mokslininko, plušančio dėl planingos Pasaulinės valstybės, ir reakcionieriaus, besistengiančio atkurti betvarkę praeitį. Romanuose, utopijose, esė, filmuose, pamfletuose visada iškyla daugmaž ta pati antitezė. Vienoje pusėje mokslas, tvarka, pažanga, internacionalizmas, lėktuvai, plienas, betonas, higiena, kitoje - karas, nacionalizmas, religija, monarchija, valstiečiai, graikų profesoriai, poetai, arkliai.
Tačiau su rūkymu yra susijęs dar linksmesnis faktas, kurį ne kartą esu viešai pasakojęs, jis tikrai bus gana išsamiai aprašytas knygoje. 1946 metais visi Dainų šventės dalyviai - jų, skirtingais duomenimis, buvo 11 ar 12 tūkstančių, nepaisant lyties, amžiaus ir kitų atributų, gavo po šimtą papirosų "Pajūris" ir po vieną stiklinį spalvotą kandiklį papirosams. Tai vėlgi, iš šių laikų žvelgiant, mažų mažiausiai keista - kodėl organizatoriai nusprendė taip apdovanoti dalyvius?
Atnaujinant teritoriją įrengti paviršiniai nuotekų tinklai, koreguotas esamas takų tinklas rekonstruojant takų vietas, įrengti nauji suoliukai, mažosios architektūros elementai, santūrus apšvietimas. Teritorija papildomai apželdinta: pasėta nauja veja, pasodintos viršūnžiedės pachisandros, pavasarį sodo lankytojus mėlynais žiedais džiugins scylės. Ateityje planuojama restauruoti rytinėje buvusių kapinių teritorijoje išlikusius kapinių tvoros fragmentus, į atkurtas nišas grąžinti restauruotas senąsias antkapines plokštes, vienoje iš nišų bus atkurta sieninė tapyba, bus įrengtos granitinės plokštės su šioje teritorijoje besiilsinčių žmonių pavardėmis.
Tada žiūrėkim, ką turi muzikai kurti - ar tik savo balsą? Ar turi ir kojas, kuriomis garsiai spardai tėvynės žemę? Ar nori atrasti muziką, kuriamą ne tik savimi, bet ir kokiu nors instrumentu? Gali pasidaryti dūdelę - dūdę iš karklo, ir griežti laimingas. Kodėl ne. Tai nuostabu. Bet jeigu tave domina didelis juodas instrumentas - tikrai nėra neįmanoma išmokti skambinti ir juo. Bet turi dirbti nusiteikęs, kad tai bus gana ilgas kelias. Kol išmoksi, įgusi, kol įsisavinsi nemažas galimybes skambinti tuo dideliu instrumentu, kuris visas yra kaip orkestras. Na, vargonai - dar didesnis orkestras, ten irgi vienas žmogus gali tuo orkestru groti.
Prie fortepijono esi ir dirigentas, ir orkestras. Kas tik nori. Prabanga, viliojanti sritis. Veiklos kiek, ir džiaugsmo iš tos veiklos. Ir yra du būdai mokytis. Tarkim, pabandei ir nutarei, kad visgi ne tau čia, Martynai, mėlynas dangus, kad ne tai pats svarbiausias tavo gyvenimo dalykas, tai paliksi tik laisvalaikiu padzinguliuoti ta klaviatūra. Kitas kelias - eiti į fortepijono draugystę rimtai, kad įvaldytum visas galimybes.
Apskritai muzika - tai signalai. Juk visokie signalai irgi yra muzika. Jei daužai į žemę arba kokius kelmus trankai, kad tavo sėbrai džiunglėse išgirstų ir gautų žinią - pavyzdžiui, čia yra grobio, arba čia yra priešas. Arba čia yra šventė, ateikite. Tai yra ir signalas, jis siunčia savo turinį, kvietimą. Muzika ir yra kvietimo signalas.
Visi gali muzikuoti, jei nori. Kas gali uždrausti - kieme ar gatvėje pasiimt skardinę ir pagaliuką ir muzikuoti. Tegu tik muzikuoja. Kaip ten kažkur Jamaikos paplūdimiuose prisirinkdavo vandenyno išmestų statinių ir daužydami pagaliais sukūrė visiškai naują muzikos žanrą - statinių orkestrą ant vandenyno kranto. Ošiant bangoms.
KTU studentas neneigia, kad būta dvejonių, ar tikrai jam skirtas muzikanto kelias, bet vaikystės svajonė nugalėjo. Dvyliktoje klasėje, prieš pat baigiantis mokslo metams, Kauno rajono verslininkai, ūkininkai, savivaldybė bei privatus paramos fondas surinko paramą naujam akordeonui, kurio tuo metu Algirdui reikėjo, tad ir bakalauro studijas jis pasirinko susijusias su muzika, o vėliau jas tęsė ir magistrantūroje kitame šalies universitete.
Negana to, instrumentai vis dar yra tobulinami, todėl dar yra daug kur tobulėti, tam reikalingos ir mechanikos žinios, tad akivaizdu, kiek muzika su mechanika yra susijusi, ir muzika be mechanikos prarastų didelį indėlį vienoje svarbiausių žmonijoje meno sričių. Vaikino teigimu, jeigu paklaustume psichologų ar mokslininkų, tyrinėjančių žmogaus smegenis, gautume atsakymus, kad smegenys, atsakingos už muziką ir skaičius, yra viena šalia kitos, ir užsiimant viena iš šių veiklų yra stimuliuojama kita.
Nuostabūs studijų, jaunystės metai, nes pati jaunystė nuostabi. Apie gyvenimą namuose buvo kalbama labai paprastai: būtina stropiai atlikti pareigas, gerbti vyresnius, gražiai sugyventi su kaimynais, su draugais nesipykti, sutvarkyti namus, padėti tėvams. Tėvai su mumis, vaikais, socialinėmis, politinėmis temomis nediskutavo.
Radijas, tiksliau radijo taškas, transliuodavo žinias, rengdavo kitas laidas apie komunistų partijos suvažiavimus, socialistinį gyvenimą. Radiją girdėdavome, bet jo neklausydavome, išskyrus muzikines, radijo teatro laidas. Jis - sau, mūsų gyvenimas - sau su savo mažais džiaugsmais ir rūpesčiais. Mums, to meto jaunimui, atrodė, kad kitaip ir būti negali.
Lietuva visada buvo ir yra mano širdyje. Visada jaučiausi gyvenanti Europoje (mokykliniame žemėlapyje per geografiją to mokėmės) ir dabar jaučiuosi europiete. Tiesa, ne visi užsieniečiai žino (ir mes ne visas užsienio šalis pažįstame), kur yra Lietuva. Svarbiausia, kad mes aiškiai, suprantamai ir gražiai pristatome savo šalį ne tik Europos Sąjungoje, net už jos ribų.